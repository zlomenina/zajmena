# Niebinarny Spis Powszechny 2021 – wnioski

<small>22.03.2021 | [@andrea](/@andrea)</small>

W lutym przeprowadziłośmy pierwszy Niebinarny Spis Powszechny mający na celu zbadanie,
jakim językiem opisują się osoby niebinarne.
Zebrałośmy aż **2211 odpowiedzi**!
(po odsianiu osób, które wypełniły ankietę, ale nie doczytały, że to nie do nich jest ona skierowana).
Poniżej przedstawiamy podsumowanie zebranych danych.

## Demografia

Wśród osób respondenckich przeważają osoby młode:
średnia wieku wynosi 21 lat (przy odchyleniu standardowym 6,5),
a mediana to 20 lat;
ponad 92% osób jest przed trzydziestką, a 71% to osoby pełnoletnie.

![](/img/spis-pl-2021/wiek-histogram.png)

Rozkład bardzo zbliżony do normalnego sugeruje, że odpowiedzi są rzetelne.

Nie wiemy wprost, czy nasza próbka osób respondenckich
jest reprezentatywna dla ogółu populacji polskojęzycznych osób niebinarnych (w końcu nie każda zna zaimki.pl),
ale rozkład wieku pokrywający się z [wynikami anglojęzycznego Gender Censusu](https://gendercensus.com/results/2020-enby-and-age/)
zdaje się potwierdzać, że rzeczywiście to osoby młode najczęściej identyfikują się jako niebinarne.

Zdecydowana większość osób respondenckich (93%) mieszka w Polsce:

![](/img/spis-pl-2021/zamieszkanie.png)

## Rodzaj gramatyczny używany w mowie

<div class="alert alert-info small">
    <span class="fal fa-info-circle"></span>
    We wszystkich poniższych pytaniach możliwe było zaznaczenie więcej niż jednej odpowiedzi – dlatego wartości sumują się do <span class="text-nowrap">ponad stu procent</span>.
</div>

Wiemy doskonale, że używanie nienormatywnych form wciąż jest trudne i mało popularne
– zarówno ze względu na stygmatyzację „niepoprawnego” języka, ogólnie pojętą transfobię i enbyfobię,
jak również samą w sobie trudność w przestawieniu się na używanie (choćby w stosunku do samej siebie) neologicznych form. 
Dlatego najzupełniej nas nie dziwi, że najczęściej używanymi formami są formy binarne: 66,4% dla rodzaju żeńskiego i 59,8% dla męskiego.

53,6% osób używa _wyłącznie_ form binarnych. Raptem 8,4% – wyłącznie form nienormatywnych.
38,9% osób używa zamienne form męskich i żeńskich. 

Wśród form nienormatywnych przoduje rodzaj neutralny: (25,5%), za nim męskoosobowa liczba mnoga (13,5%), później rodzaj postpłciowy (8,2%).
Pozostałe formy mnogie osiągnęły: w rodzaju niemęskoosobowym – 5,5%, w neutralnym – 2,7%, a w postpłciowym – 1,2%.

![](/img/spis-pl-2021/rodzaj.png)

## Zaimki używane w mowie i piśmie

<div class="alert alert-info small">
    <span class="fal fa-info-circle"></span>
    Przez „zaimki” rozumiemy tutaj <a href="/pytania#zaimki" target="_blank">skrót myślowy</a> obejmujący również korespondujące z nimi inne formy gramatyczne.
</div>

Ze względu na mnogość opcji, zgrupowałośmy ze sobą podobne zaimki, by lepiej widzieć trendy.

67,3% osób respondenckich używa binarnych zaimków,
29,7% – zaimków narzucających rodzaj neutralny,
9,5% – zaimków postpłciowych,
32,7% – mnogich,
a 45,7% – zaimków używających znaków zastępujących (placeholderów).

Wyniki są zatem bardzo zbliżone do tych z poprzedniego pytania – z tą różnicą, że pytając również o pismo
(czyli włączając niewymawialne formy jak „onx” czy „on_”) widzimy jak bardzo popularne są formy placeholderowe
 – są używane przez niemal połowę osób respondenckich!

![](/img/spis-pl-2021/zaimki-grupy.png)

Poniżej przedstawiamy również dane rozbite na poszczególne zaimki.
Widać z nich na przykład, że formy „podstawowe” („ono/jego”, „onu/jenu” i „oni/ich”)
są w swoich grupach zdecydowanie popularniejsze od alternatyw.
W liczbie mnogiej formy męskoosobowe są ponad trzy razy popularniejsze od niemęskoosobowych.
Wśród form placeholderowych najpopularniejsze są kolejno: iksy, ukośniki oraz gwiazdki.

![](/img/spis-pl-2021/zaimki.png)

| Zaimki | Osób używających |
| ------ | ---------------- |
| [on/jego](/on/jego) | 49,2% |
| [ona/jej](/ona/jej) | 44,2% |
| [ono/jego](/ono/jego) | 16,8% |
| [ono/jej](/ono/jej) | 10,1% |
| [ono/jejgo](/ono/jejgo) | 5,3% |
| [ono/jeno](/ono/jeno) | 6,8% |
| [ono/jenu](/ono/jenu) | 3,9% |
| [vono/vego](/vono/vego) | 2,7% |
| [ono/eno](/ono/eno) | 2,9% |
| [onu/jenu](/onu/jenu) | 7,5% |
| [onu/jejo](/onu/jejo) | 2,7% |
| [ne/nego](/ne/nego) | 2,2% |
| [oni/ich](/oni/ich) | 23,1% |
| [one/ich](/one/ich) | 6,9% |
| [oni/e/ich](/oni/e/ich) | 5,1% |
| [ona/ich](/ona/ich) | 8,0% |
| [ony/ich](/ony/ich) | 2,5% |
| [onie/ich](/onie/ich) | 1,9% |
| [onæ/jæ](/onæ/jæ) | 5,9% |
| [on/a/jego/jej](/on/a/jego/jej) | 18,0% |
| [onx/jex](/onx/jex) | 22,4% |
| [on_/je_](/on_/je_) | 7,8% |
| [on\*/je\*](/on*/je*) | 15,4% |
| [onø/jenø](/onø/jenø) | 2,8% |
| [ony/jegy](/ony/jegy) | 1,9% |
| [n'/je'](/n'/je') | 3,1% |

## Formy rzeczownikowe

Neutralne płciowo zaimki (oraz podążąjące za nimi czasowniki i przymiotniki) to jedno,
ale tworzenie neutralnych płciowo [rzeczowników](/slowniki) to jeszcze bardziej skomplikowane przedsięwzięcie. 

Widać to choćby po tym, że choć co trzecia osoba respondencka używa rodzaju neutralnego,
to jedynie 12,1% używa wobec siebie [neutratywów](/slowniki/neutratywy).
[Dukatywy](/slowniki/dukatywy) są używane przez 10,4% osób
(o dziwo ciut więcej niż osób używających rodzaju postpłciowego – może ze względu na łatwość tworzenia dukatywów?).
Rzeczowników nacechowanych męsko trzyma się aż 68,5%, ale feminatywy nie są zbyt daleko w tyle – z 49,2%.

Ciekawa jest popularność osobatywów
– zapewne ze względu na normatywność tych form, a co za tym idzie mniejsze ryzyko wystawienia się na wyśmianie
– aż 66,5% określa się za ich pomocą.

![](/img/spis-pl-2021/rzeczowniki.png)

## Formy grzecznościowe

Zdecydowana większość osób respondenckich (68,5%) lubi, gdy się do nich zwraca „per Ty” nawet w oficjalnych sytuacjach
– co nie dziwi, zważywszy na średnią wieku.
Co trzecia lubi „per Wy” (30,6%).

Normatywne formy grzecznościowe idą niemalże łeb w łeb: „pan” używa 32,1%, „pani” – 30,4%,a „państwo” – 32,5%.

Neologiczne formy są mniej popularne: neutratywowego „pań” używa 8,0% osób respondenckich, a dukatywowego „panu” 9,7%.

![](/img/spis-pl-2021/grzecznosciowe.png)

## Zaimki w języku angielskim

Nie jest zaskoczeniem, że osoby niebinarne znające angielski w zdecydowanej większości (79,5%)
decydują się używać w nim normatywnych nienacechowanych płciowo zaimków „they/them”
(38,7% w wersji z „themselves”, a 60,8% w wersji z „themself”).

Binarne zaimki są używane rzadziej niż po polsku: „he/him” to 38,8%, a „she/her” – 35,2%.

Neozaimków używa 15,2% pytanych.

Wyniki te względnie pokrywają się z anglojęzycznym [Gender Census](https://gendercensus.com/results/2020-worldwide/).

![](/img/spis-pl-2021/angielski.png)

| Zaimki | Osób używających |
| ------ | ---------------- |
| [he/him](https://en.pronouns.page/he/him) | 38,8% |
| [she/her](https://en.pronouns.page/she/her) | 35,2% |
| [they/them/themselves](https://en.pronouns.page/they/them) | 38,7% |
| [they/them/themself](https://en.pronouns.page/they/them/themself) | 60,8% |
| [it/its](https://en.pronouns.page/it/its) | 7,7% |
| [one/one's](https://en.pronouns.page/one/one's) | 3,8% |
| [ae/aer](https://en.pronouns.page/ae/aer) | 1,9% |
| [co/cos](https://en.pronouns.page/co/cos) | 0,8% |
| [e/em/eir](https://en.pronouns.page/e/em/eir) | 1,4% |
| [e/em/es](https://en.pronouns.page/e/em/es) | 0,9% |
| [ey/em](https://en.pronouns.page/ey/em) | 2,1% |
| [fae/faer](https://en.pronouns.page/fae/faer) | 2,8% |
| [hu/hum](https://en.pronouns.page/hu/hum) | 1,4% |
| [ne/nem](https://en.pronouns.page/ne/nem) | 1,0% |
| [ne/nir](https://en.pronouns.page/ne/nir) | 1,0% |
| [per/per](https://en.pronouns.page/per/per) | 1,1% |
| [s/he/hir](https://en.pronouns.page/s/he/hir) | 1,9% |
| [thon/thons](https://en.pronouns.page/thon/thons) | 1,3% |
| [ve/ver](https://en.pronouns.page/ve/ver) | 1,3% |
| [vi/vir](https://en.pronouns.page/vi/vir) | 1,7% |
| [xe/xem](https://en.pronouns.page/xe/xem) | 7,5% |
| [ze/hir](https://en.pronouns.page/ze/hir) | 1,2% |
| [ze/zir](https://en.pronouns.page/ze/zir) | 2,5% |
| [zhe/zher](https://en.pronouns.page/zhe/zher) | 1,3% |

## Etykietki opisujące płeć

W ankiecie dałośmy do wyboru bardzo wiele etykietek (plus możliwość wpisania własnej)
– a to dlatego, że chciałośmy zbadać wiele rzeczy na raz.

Po pierwsze: czy i jak bardzo wersje angielskie są popularniejsze od polskich.
Otóż są bardzo: „nonbinary” to 68,0%, podczas gdy „niebinarn_” – 57,1%.
Angielskie „enby” z 43,6% jest sześciokrotnie popularniejsze od polskiego „niebinia” z 7,0%.
„Agender” z 20,9% kontra „apłciow_” z 10,5% i „agenderow_” z 7,7%.
„Queer” (40,4%) vs. „Kłir” (8,7%).
Trend jest widoczny od lewej do prawej.

Ale jeśli już używamy polskich określeń, to wolimy tłumaczyć je konsekwentnie.
„Demipłciowość” wygrywa z „demigenderowością” (5,7% vs. 3,0%),
„płynnopłciowość” z „płynnogenderowością” (8,5% vs. 5,1%),
„neutralnopłciowość” z „neutralnogenderowością” (9,1% vs. 3,6%), itp.

Wsród popularniejszych etykietek znajdują się: „genderqueer” (23,6%), „genderfluid” (21,6%), „agender” (20,9%) i „gender questioning” (15,2%).

31,8% osób respondenckich identyfikuje się jako osoby transpłciowe (= którąkolwiek z etykietek zawierających słowo „trans”).

18,0% osób definiuje się (między innymi) za pomocą „binarnych” etykietek („kobieta”, „kobiec_”, „mężczyzna”, „męsk_”).

![](/img/spis-pl-2021/etykietki.png)

| Angielska etykietka | %     | Polska etykietka        | %     | Polska etykietka    | %    |
| ------------------- | ----- | ----------------------- | ----- | ------------------- | ---- |
| nonbinary           | 68,0% | niebinarn\_             | 57,1% |                     |      |
| enby                | 43,6% | niebinie                | 7,0%  |                     |      |
| agender             | 20,9% | apłciow\_               | 10,5% | agenderow\_         | 7,7% |
| bigender            | 4,6%  | bigenderow\_            | 1,9%  |                     |      |
| queer               | 40,4% | kłir                    | 8,7%  |                     |      |
| androgyne           | 11,0% | androgyniczn\_          | 10,0% |                     |      |
| aporagender         | 0,9%  | aporapłciow\_           | 0,8%  | aporagenderow\_     | 0,5% |
| autygender          | 2,0%  | autypłciow\_            | 1,4%  | autygenderow\_      | 1,2% |
| demigender          | 6,8%  | demipłciow\_            | 5,7%  | demigenderow\_      | 3,0% |
| demigirl            | 9,6%  | demidziewczę            | 5,0%  |                     |      |
| demiboy             | 6,4%  | demichłopię             | 2,8%  |                     |      |
| maverique           | 0,9%  | maweryczn\_             | 0,9%  |                     |      |
| xenogender          | 2,5%  | ksenopłciow\_           | 1,4%  | ksenogenderow\_     | 1,3% |
| neutrois            | 2,8%  | neutralnopłciow\_       | 9,1%  | neutralnogenderow\_ | 3,6% |
| genderqueer         | 23,6% | nienormatywn\_ płciowo  | 18,6% |                     |      |
| pangender           | 2,2%  | panpłciow\_             | 1,5%  | pangenderow\_       | 0,9% |
| genderfluid         | 21,6% | płynnopłciow\_          | 8,5%  | płynnogenderow\_    | 5,1% |
| genderflux          | 5,4%  | zmiennopłciow\_         | 5,7%  | zmiennogenderow\_   | 3,1% |
| gender questioning  | 15,2% | rozważając\_ swoją płeć | 15,7% |                     |      |
| transfeminine       | 2,0%  | transkobiec\_           | 0,9%  | trans kobieta       | 1,0% |
| transmasculine      | 6,3%  | transmęsk\_             | 7,1%  | trans mężczyzna     | 4,4% |
| transgender         | 16,4% | transpłciow\_           | 14,4% | transgenderow\_     | 4,5% |
| trans               | 22,3% |                         |       |                     |      |
| transneutral        | 3,3%  | transneutraln\_         | 3,0%  |                     |      |
| trigender           | 0,5%  | tripłciow\_             | 0,7%  | trigenderow\_       | 0,4% |
|                     |       | kobiec\_                | 5,2%  | kobieta             | 9,3% |
|                     |       | męsk\_                  | 5,5%  | mężczyzna           | 6,2% |

## Ogólne wnioski

Bogata fleksyjność oraz historia języka polskiego sprawiają, że trudno jest stworzyć jeden system,
który bez większych wad pozwalałby osobom niebinarnym wyrazić się bez konieczności wybierania między rodzajem męskim a żeńskim.
Rodzaj neutralny/nijaki brzmi infantylizująco, a w formach fleksyjnych zaimków jest tożsamy z rodzajem męskim.
Dukaizmy nie są powszechnie znane. Liczba mnoga powoduje zgrzyt, kiedy jest używana wobec pojedynczej osoby.
Placeholdery działają tylko w piśmie…

Stąd też tak duża mnogość form, które zebrałośmy na naszej stronie – staramy się zaprezentować wszystkie ważniejsze opcje,
a za pomocą Niebinarnego Spisu Powszechnego zbadać, które z nich są popularniejsze od reszty.

Ogólnym trendem, który można zauważyć, jest to, że popularniejsze są opcje „oczywiste” –
takie, które większość osób stworzyłaby sama (np. przez analogię) bez potrzeby wymiany pomysłów na forum:

 - formy binarne – czy to zgodne z płcią nadaną przy urodzeniu, czy przeciwne, czy używanie obu binarnych form na przemian,
 - formy rodzaju neutralnego – bo skoro jest „rodzaj męski, żeński i nijaki”…,
 - formy mnogie – kalka z angielskiego they/them,
 - formy z placeholderami – wprawdzie tylko w piśmie, ale używane bardzo często.
 
Z ciekawością czekamy na dane z przyszłorocznego Spisu, by zobaczyć,
czy mniej „oczywiste” formy zyskają na popularności dzięki zwiększeniu świadomości ich istnienia.
Będzie nas interesował potencjalny wzrost użycia form neutralnych,
którego możemy się spodziewać widząc następującą wśród znajomych ich normalizację,
jak również ze względu na pozytywne opinie
[Rady Języka Polskiego](https://rjp.pan.pl/index.php?option=com_content&view=article&id=317:byom-byo&catid=44&Itemid=208),
[prof. Bralczyka](https://ksiazki.wp.pl/w-tvp-wysmiewali-osoby-niebinarne-profesor-bralczyk-rozumie-dlaczego-6616979703601760a),
oraz umieszczenie pierwszo- i drugoosobowych form neutralnych
[na Wikipedii](https://twitter.com/neutratywy/status/1372881368699527177).

## Lekcje na przyszłość

 - W pytaniu o płeć dodamy opcję „nie wiem”.
 - Dodamy pytanie, czy język polski jest dla ktosia językiem rodzimym czy kolejnym.
 - Dodamy pytanie, co osobom chcącym używać nienormatywnych form stoi na przeszkodzie, by to robić.
 - Sprecyzujemy, że w naszych pytaniach chodzi o _preferencje_ – o to, jakich form ktosio _chciałoby_ używać, nawet jeśli nie może się wyoutować.
 - Sprecyzujemy, że w pytaniu o rodzaj gramatyczny opcje z liczbą mnogą dotyczą mówienia o sam_ sobie, a nie o grupie osób, do której się należy.
 - Dodamy opcję „nb” (obok „nonbinary” i „enby”).
 - Rozważymy redukcję liczby etykietek do wyboru, aby było mniej przytłaczająco.
 - Dodamy opcję unikania form płciowych (np. „dopadło mnie zmęczenie” zamiast „zmęczył_m się”).
 - Rozdzielimy formę grzecznościową „państwo” na użycie w liczbie pojedynczej („czy chce państwo…”) oraz mnogiej („czy chcą państwo…”).
 - Dodamy opcję nounself/emojiself.

## Dostęp do danych

Jeśli potrzebujesz nieprzetworzonych danych ze Spisu do swoich badań na temat płciowości i języka,
[skontaktuj się z nami](/kontakt) i daj znać, gdzie i jak miałyby zostać użyte.
