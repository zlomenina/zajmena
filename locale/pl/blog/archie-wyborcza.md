# Przemówienie Archiego na konferencji prasowej ws. transfobii w Gazecie Wyborczej

<small>03.10.2020 | [@Archie](/@Archie)</small>

![](/img/lobby-lgbt-wyborcza.jpg)

Każdego dnia walczymy o widoczność osób będących pod parasolem transpłciowości przez tworzenie bezpiecznej
i komfortowej przestrzeni językowej, dokładamy wszelkich starań, by rodzaj neutralny nie był rodzajem infantylnym,
by zaimki inne niż ona i on przestały brzmieć dziwnie. Robimy to wszystko po to,
by żadna osoba nie czuła się i nie była osobą wykluczoną,
dlatego właśnie popieramy i podpisałośmy list otwarty do Gazety Wyborczej. 

Coraz więcej osób używa rodzaju neutralnego w odniesieniu do siebie (ja byłom/ty byłoś/ono było).
Zwracanie się do kogoś tak, jak sobie życzy, jest podstawą relacji społecznych.
Formy neutralne zaczynają być także potrzebne w tłumaczeniach z języków,
gdzie używane są formy niebinarne takie jak choćby angielskie zaimki they/them.
Z tego powodu proponujemy rozbudowę niebinarnej polszczyzny poprzez wspólne tworzenie form neutralnych.

Neutralną, niebinarną polszczyznę coraz częściej i chętniej wykorzystują osoby transpłciowe,
niebinarne oraz osoby będące pod parasolem transpłciowości.  

Warto wspomnieć, czym są tak podkreślane przez nas neutratywy: są to słowa ukute na neutralne wersje
słów nacechowanych płciowo, analogicznie do feminatywów, czyli wersji żeńskich.
Nazwa neutratyw została skonstruowana przez Pawła Dembowskiego jedną z osób tworzących nasz kolektyw. 

Dlaczego neutratywy są potrzebne? Z tych samych powodów co feminatywy. Język polski jest językiem,
który bardzo konkretnie rozróżnia formy gramatyczne nacechowane płciowo. O ile łatwiej było by,
gdyby nazwy zawodów zatraciły swoje często męskie nacechowanie. 

Rada Języka Neutralnego stworzyła inicjatywy takie jak Słownik Neutratywów Języka Polskiego
oraz stronę Zaimki.pl, gdzie każdego dnia promujemy niebinarną polszczyznę i pokazujemy jak język się zmienia
i jak ogromna jest ludzka potrzeba tej zmiany. Instruujemy jak używać języka nie wykluczając nikogo,
takim przykładem jest choćby sformułowana przez nas rekomendacja w sprawie pytania o płeć w formularzach.
Zależy nam by były one jak najbardziej inkluzywne. 

Strona Zaimki.pl występuje w tej chwili w trzech językach, gdzie również przedstawiane są formy neutralne.
W etapie przygotowań są kolejne wersje językowe. Pamiętajmy, że język zawsze będzie się zmieniał,
a zwracanie się do osób tak jak tego chcą, nic nas nie kosztuje.
