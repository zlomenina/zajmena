# Rodzaj żeńskoosobowy

<small>12.05.2021 | [Julia Brodowska](mailto:kontaktjuliabrodowska@gmail.com)</small>

<div class="alert alert-info">
    <span class="fal fa-info-circle"></span>
    To jest wpis gościnny.
    <a href="/kolektyw-rjn">Rada Języka Neutralnego</a> go nie stworzyła, ale popiera 😉
</div>

Nazywam się Julia Brodowska. Jestem artystką interdyscyplinarną,
twórczynią prac wideo, fotografii i organizatorką akcji o charakterze społecznym.

Obecnie pracuję nad projektem artystycznym, dotyczącym widzialności kobiet,
która ściśle wiąże się z uwarunkowaniami językowymi.
Chciałabym zaproponować zmianę formy zwracania się do grup składających się z osób wszystkich płci.

Rozdzielanie zwrotów na formę męską i żeńską powoduje wydłużenie procesu komunikacji,
co często jest utrudnieniem. Dlatego przyjęto, że w takich sytuacjach używany jest rodzaj męskoosobowy.
Ten wybór podkreśla patriarchalność systemu i jest wyborem uwarunkowanym kulturowo.
Rodzaj męskoosobowy używany w odniesieniu do mężczyzn,
jest właściwy również w przypadku grup mieszanych i przyjmowany za normatywny.
Rodzaj niemęskoosobowy stosowany jest wobec grup kobiet, dzieci (niezależnie od płci),
roślin, zwierząt oraz przedmiotów, co samo w sobie odzwierciedla patriarchalny podział
świata na mężczyzn i tak zwaną resztę. Nie można więc uznać tego podziału za równościowy.

„Za pomocą języka nazywamy świat i określamy właściwości rzeczy, które dostrzegamy, których używamy,
z którymi się spotykamy (…) Za pomocą języka oceniamy siebie i otaczający nas świat.”
[(Ministerstwa Edukacji i Nauki)](https://epodreczniki.pl/a/jezyk-wartosci---wartosciowanie-w-jezyku/DY1U4tu1g) 

Nieużywanie feminatywów lub używanie ich wyłącznie w odniesieniu do niższego szczebla zawodowego
oraz na przykład stygmatyzacja ofiar gwałtu poprzez używanie wobec nich strony biernej pokazują,
że język najpełniej odzwierciedla problemy kobiet współczesnego świata.

Zdając sobie sprawę z wagi i znaczenia słów, proponuję odwrócenie istniejącej sytuacji i wprowadzenie
rodzaju żeńskoosobowego jako normatywnego, w odniesieniu do grup składających się z osób wszystkich płci,
zarówno w sytuacjach oficjalnych (w instytucjach, placówkach, organizacjach),
jak i w swobodnej wymianie form grzecznościowych. 
Przykładowo zwrot: „Drogie Studentki - zrobiłyśmy zmiany w regulaminie.”
jest jak najbardziej poprawną formą zwrotu zarówno do grona mężczyzn, kobiet, jak i grup mieszanych.

Wszelkie wypowiedzi, pisma w tej formie chętnie przyjmę na maila
[(kontaktjuliabrodowska@gmail.com)](mailto:kontaktjuliabrodowska@gmail.com)
w ramach dokumentacji postulatu.
